---
title: Diffusione e Crescita
description: Come organizzare i canali di diffusione del proprio gruppo di attivisti con informazione regolare per crescere.
date: 2023-02-12
updated: 2023-11-26
---
# Diffusione e crescita

Ricordiamo che ogni gruppo di attivisti, per avere efficacia nelle proprie attività, deve agire sempre su più fronti:

1. fare attività in linea con i propri principi e l'ambito territoriale in cui vive
2. formazione interna, in qualifica e capacità
3. diffusione esterna e coinvolgimento, di conseguenza crescita

Qui ci occupiamo del punto 3, ovvero come fare una buona diffusione e crescere?

Deve essere chiaro a tutto il gruppo su quali siano gli "indicatori" del proprio buon o cattivo agire. qualcosa che sia misurabile e non una semplice "sensazione" di fare bene.

Se la nostra priorità è agire nel mondo della politica del nostro territorio, un indicatore saranno sicuramente i risultati elettorali, ma prima a ancora potrebbero essere il numero di persone che riesco a raggiungere, o anche solo a rendere interessate a quello che facciamo.

Se una persona si interessa, vuol dire che ha trovato nel nostro progetto qualcosa che ci unisce. Il contatto e la relazione con questa persona è il fondamento del nostro attivismo.

## Come fare per trovare queste persone e cosa fare per coinvolgerle?

Innanzitutto bisogna sapersi far trovare. Quindi quando organizziamo un evento o attività, deve essere ben comunicata, con tutti i mezzi possibili a nostra disposizione.
Anzi: una buona energia deve essere messa proprio nella comunicazione, perché organizzare un bellissimo evento a cui poi non viene nessuno perché l'ho comunicato male, è oggettivamente un fallimento un po' stupido.

> spesso cadiamo nella convinzione che gli altri conoscano tutto quello che conosco io, o pensino come me. la realtà è che dobbiamo inquadrare bene gli altri come persone che in linea di massima non sanno niente e anche se vedono qualcosa sono distratte e sopraffatte da mille pensieri e altre preoccupazioni.

Vedremo dopo come fare una buona comunicazione, prima dobbiamo aver chiaro cosa andiamo a fare nei nostri eventi:

**La priorità è tornare a casa da una qualsiasi attività con qualche indirizzo email o contatto in più. Fosse anche uno solo, il numero di contatti è il primo indicatore di cui preoccuparci.**

Per questo, prima di pensare e organizzare una qualsiasi attività dobbiamo aver preparato uno strumento o un modo per tenere insieme le persone che andremo ad incontrare e conoscere.

Queste persone che ci daranno i loro contatti saranno per noi i "simpatizzanti" (permettete questo termine magari ingenuo, ma in qualche modo dobbiamo definirli): 
persone a cui interessa il nostro progetto e che sono interessate a saperne di più o conoscere le prossime attività che facciamo.

(Se poi un giorno uno di questi simpatizzanti vorrà fare qualcosa di più, si iscriverà al nostro progetto, al nostro gruppo territoriale, ed entrerà a fare parte degli associati attivi, che avranno altri strumenti e ambiti di comunicazione e collaborazione)

## Strumenti di contatto
Vado subito alla proposta pratica: **predisporre una newsletter e un canale WhatsApp dove mandare aggiornamenti settimanali.**

**Raccomandazione**: non una mailing list, non una pagina facebook, tantomeno un gruppo o ancora peggio non un gruppo whatsapp ... sarebbero il primo passo verso nuovi problemi. dopo spiego perché.

Dobbiamo avere nel nostro gruppo una grande preoccupazione, quasi un reparto apposta di persone, che si occupi tutte le settimane di mandare un'informazione a tutti i nostri simpatizzanti. e per questo la newsletter (ovvero una email inviata ad un elenco di iscritti via email) e un canale whatsapp (dove solo gli admin scrivono) sono gli strumenti più semplici, efficaci, economici.

Perché non un gruppo whatsapp: 

1. per ragioni di privacy non vogliamo che tutti vedano i numeri di telefono degli altri
2. il canale deve essere solo informativo, e "leggero".. un messaggio alla settimana, o poco più, è un buon compromesso

Perché non una pagina social:

1. perché su 1000 iscritti, solo una piccola percentuale vedranno quello che pubblichiamo. (salvo pagare pubblicità). lì è l'algoritmo del social a decidere se uno vede o no i nostri comunicati. oppure il caso. è altamente inefficace.

La newsletter e il canale whatsapp invece arrivano sempre a tutti.
E lasciano la libertà ai destinatari di deiscriversi o modificare il modo di ricevere le informazioni, così da non preoccuparci noi se arrivano o se infastidiamo.

## Newsletter: usiamo substack.com

Se guardate la newsletter che ho gestito per diversi mesi: [https://m5sinforma.substack.com/](https://m5sinforma.substack.com/)
questo è un buon esempio di piattaforma e di comunicazione.

Creare una newsletter su substack è gratuito e veloce (e poi lo farei io a nome dell'account ufficiale del coordinamento provinciale, quindi darei tutto preimpostato) e la cosa fantastica è che funziona sia da newsletter che da blog/sito. Così uno che arriva dopo può accedere a tutte le informazioni precedenti.
Si può iscrivere da solo, rilanciare sui social e tutto quanto.
La scrittura dei post è semplicissima, quasi più facile che non usare un Google Doc o Office.

Preparerò gli eventi con l'indirizzo della newsletter ben in evidenza nei materiali, magari anche con un QR code così uno inquadra e si iscrive al volo, entrando automaticamente (e _volontariamente_) nel giro di contatti.
Posso poi ovviamente avere diversi collaboratori per scrivere e gestire i post da inviare. Insomma è una piattaforma che al momento (novembre 2023) è la migliore in assoluto.

Una volta che ho scritto e pubblicato un post (che sarà stato automaticamente inviato per email a tutti) posso condividerlo su tutti i social che voglio: facebook, instagram, whatsapp, telegram.. c'è una funzione apposta, oppure basta copiare il suo indirizzo, ad esempio: [https://m5sinforma.substack.com/p/salario-minimo-domenica-8-si-firma](https://m5sinforma.substack.com/p/salario-minimo-domenica-8-si-firma)

**Come fare per aprire una newsletter su Substack?**
Chiedete al vostro coordinatore provinciale di aprirne una col nome del vostro gruppo territoriale (o area territoriale, prevedendo che in futuro possano nascere diversi gruppi territoriali) e poi sarete aggiunti come admin.

> E' importante che il proprietario di tutti i canali di comunicazione non siano intestati a personaggi del momento, che possono cambiare nel corso del tempo. Abbiamo già avuto troppi casi di canali che non erano stati "tramandati" ai successori, o vogliamo che tutto rimani intestato al Movimento e non alle singole persone.
> Se non accettate questo compromesso, potremo avere dei problemi...

## Cosa scriverci
L'accento deve essere messo sulla partecipazione: a cosa puoi partecipare? cosa puoi fare?

Due cose sono prioritarie da comunicare:

1. cosa si è fatto (basta un accenno, una foto) per dare memoria al gruppo e far vedere a chi non c'era cosa ha fatto il gruppo
2. cosa si farà (un mini calendario dei prossimi eventi)

Se si ha energia si possono riportare informazioni riguardanti le attività fuori dal proprio contesto territoriale.
O eventualmente contenuti formativi, ovvero che approfondiscono le idee di base, o aiutano a imparare qualcosa di nuovo.

## Canale WhatsApp
Premettiamo che l'ottimo sarebbe un canale Telegram, ma abbiamo visto una certa reticenza da parte anche dei più attivisti ad adottare uno strumento nuovo.

Per fortuna pochi mesi fa WhatsApp ha rilasciato i *canali* (che non sono i Gruppi, NB) che si avvicinano ai canali di Telegram, e quindi possiamo adottarli.

Anche qui, conviene che il canale sia creato dal coordinatore, e poi dato in gestione agli admin di turno per inviare notizie (l'informativa settimanale, più eventualmente altre comunicazioni urgenti).

Teniamo conto che WhatsApp è lo strumento più intimo, personale. Non dobbiamo abusarne se no uno inizia a mettere il canale senza notifiche, e poi non lo guarda più.

## Social
Una volta impostata la newsletter ed il canale whatsapp, poi potrebbe fare comodo qualche altro canale (Pagina Instagram innanzitutto, Pagina Facebook, Canale Telegram, X/Twitter), ma sono secondari e da valutare in funzione delle risorse che si hanno.

## Informazione interna
Questa informazione settimanale è sicuramente utile anche per gli attivisti già attivi, prché fornisce un canale di informazione su quello che succede.
